## ΙΟΝΙΟ ΠΑΝΕΠΙΣΤΗΜΙΟ

![alt text](https://github.com/Emmionel/ResearchProjectSophEmmMainRepo2104/blob/main/dissertation211215/images/Ionian_University_seal.png)

## ΣΧΟΛΗ ΜΟΥΣΙΚΗΣ ΚΑΙ ΟΠΤΙΚΟΑΚΟΥΣΤΙΚΩΝ ΤΕΧΝΩΝ

## Τμήμα Μουσικών Σπουδών και το Τμήμα Τεχνών Ήχου και Εικόνας

## Διατμηματικό Πρόγραμμα Μεταπτυχιακών Σπουδών (ΔΠΜΣ) με τίτλο: «Τέχνες και Τεχνολογίες του Ήχου».

# ΥΠΟΜΝΗΜΑ ΕΡΓΑΣΙΩΝ/ΕΡΓΩΝ ΓΙΑ ΤΟ ΜΑΘΗΜΑ ΤΟΥ ΗΧΗΤΙΚΟΥ ΣΧΕΔΙΑΣΜΟΥ

# «Η αλληλεπίδραση του Ήχου και της Εικόνας στα έργα μου αναφορικά με το χώρο και τον χρόνο και πως αποτυπώνεται»

### της φοιτήτριας
## ΣΟΦΙΑΣ ΕΜΜΑΝΟΥΗΛΙΔΟΥ
## ΑΕΜ: ΜΗ2020002

## ΕΠΙΒΛΕΠΩΝ: ΛΟΥΦΟΠΟΥΛΟΣ ΑΠΟΣΤΟΛΟΣ

## ΜΑΡΤΙΟΣ 2021

# Περιεχόμενα

## 1. Εισαγωγή
### 1.1 Θεωρητικό υπόβαθρο του υπομνήματος
     1.1.1 Πρόλογος
     1.1.2 Εισαγωγή

## 2. Ανάλυση των έργων
2.1 Κατασκευή Drones
     2.1.1 Θεωρητικό Υπόβαθρο
     2.1.2 Τεχνικά Ζητήματα
2.2 Εργασία “Το Δάσος”
     2.2.1 Θεωρητικό Υπόβαθρο
     2.2.2 Τεχνικά Ζητήματα
2.3 Εργασία Ηχητικής Επένδυσης
     2.3.1 Θεωρητικό Υπόβαθρο
     2.3.2 Τεχνικά Ζητήματα
2.4 Τελική Εργασία
     2.4.1 Θεωρητικό Υπόβαθρο
     2.4.2 Τεχνικά Ζητήματα

## 3. Επίλογος
## 4. Βιβλιογραφία

# 1. Εισαγωγή
## 1.1 Θεωρητικό υπόβαθρο του υπομνήματος

### 1.1.1 Πρόλογος

Όπως αναφέρει ο Πολ Γκρίφιθς (Μοντέρνα μουσική 1993), μία από τις σημαντικότερες εποχές στην εξελικτική πορεία της μουσικής είναι η εποχή μας η οποία χαρακτηρίζεται από πλήθος επιρροών, τόσο από το παρελθόν της, έτσι όπως το διαμόρφωσαν σπουδαίοι συνθέτες διαφόρων άλλων εποχών, όσο και από την πορεία της τεχνολογικής εξέλιξης. Ο συνθέτης του σήμερα έχοντας γνώση των της μουσικής του παρελθόντος όπως της Αναγέννησης, του Μπαρόκ, του Ροκοκό, του Κλασικισμού, του Ρομαντισμού και  έχοντας βιώσει τη ραγδαία πρόοδο των τεχνολογικών μέσων, από τα μέσα του 20ου αιώνα, απόρροια της βιομηχανικής επανάστασης, που άρχισε από τα μέσα του 19ου αιώνα, καλείται να αφομοιώσει όλες αυτές τις επιρροές του παρελθόντος και να τις εντάξει στην τέχνη του, στην μουσική του γραφή.

Η εποχή μας είναι ιδιαίτερα σημαντική στην ιστορία της μουσικής καθώς στην εποχή αυτή πραγματοποιούνται καινοτομίες, οι οποίες θα είναι καθοριστικές για την μελλοντική εξέλιξη της μουσικής. Στον 20ό αιώνα άρχισε και συνεχίζεται και στην εποχή μας να γίνεται συστηματική καταγραφή της μουσικής πράξης με οπτικά και ακουστικά μέσα όπως βιντεοσκόπηση και ηχογράφηση, καθώς και μετεξέλιξη των προγενέστερων μουσικών-συνθετικών μορφών με την χρήση της τεχνολογίας. Ανάλογες αναφορές βρίσκουμε και στο σύγγραμμα Μοντέρνα Μουσική (Γκρίφιθς 1993).   

Προφανώς δεν θα μπορούσαμε ακόμα να προσδώσουμε οποιονδήποτε χαρακτηρισμό στην μουσική της εποχής μας καθώς αυτό μπορεί να γίνει μόνο εκ των υστέρων έχοντας δει τα αποτελέσματα της σημερινής μουσικής (Cage 2017). Γνωρίζοντας όμως τι έχει προηγηθεί στην εξελικτική πορεία της μουσικής σύνθεσης καθώς επίσης και στο επίπεδο της τεχνολογίας, της φιλοσοφίας, της ψυχολογίας, της κοινωνιολογίας, όπως και της παγκόσμιας ιστορίας του ανθρώπου μπορούμε να εξηγήσουμε το γιατί η μουσική του σήμερα έχει διαμορφωθεί κατ’ αυτόν τον τρόπο που έχει διαμορφωθεί και ποιοι μπορεί να είναι οι στόχοι της και οι προβληματικές της.

### 1.1.2 Εισαγωγή

Προτού ξεκινήσει αυτό το υπόμνημα σχετικά με τις εργασίες του μαθήματος του Ηχητικού Σχεδιασμού του ΔΠΜΣ «Τέχνες και Τεχνολογίες του Ήχου», πρέπει πρώτα να αναφερθεί πως η ανάλυση των επιμέρους εργασιών/συνθέσεων από τον ίδιο τον συνθέτη εμπερικλείει αρκετά προβλήματα, κυρίως λόγω της υποκειμενικότητάς του όσον αφορά τόσο την εκάστοτε συνθετική πρόθεση για την σύνθεση των έργων όσο και για το επιθυμητό ηχητικό αποτέλεσμα.
Είναι προφανές, λόγω των προαναφερθέντων, πως η πρόθεση, η υποκειμενική, δηλαδή, διάσταση της συνθετικής διαδικασίας δεν μπορεί να ελεγχθεί με αντικειμενικούς όρους. Παρ’ όλα αυτά, ο συνθέτης έχει την δυνατότητα στην ανάλυσή του, να στηρίξει και να δικαιολογήσει τις εκάστοτε προθέσεις του, αντιστοιχώντας τα μέσα που επέλεξε και τον τρόπο χρήσης τους προς το επιδιωκόμενο αποτέλεσμα, καθώς και να αξιολογηθεί η συνθετική του ικανότητα της σκέψης και της υλοποίησης τέτοιων έργων/εργασιών.

Link: https://drive.google.com/drive/folders/1QdAYtRb_ILh3Qd85U_OgYsb4RAXNcYAI?usp=sharing

# 2. Ανάλυση των εργασιών του μαθήματος του Ηχητικού Σχεδιασμού
## 2.1 Κατασκευή Drones
### 2.1.1 Θεωρητικό Υπόβαθρο

Για την κατασκευή των επιμέρους drones επέλεξα να χρησιμοποιήσω υλικό από το βίντεο στο Youtube που είναι στο εξής link: https://www.youtube.com/watch?v=rjSJKaN2cT8

Στο βίντεο αυτό γίνεται παρουσίαση των διαφορετικών χρωμάτων του θορύβου. Τα χρώματα αυτά προκύπτουν από το εύρος του φάσματος των ηχητικών συχνοτήτων του κάθε θορύβου και είναι ανάλογα με το εύρος του φάσματος των συχνοτήτων της ακτινοβολίας του κάθε χρώματος. Για παράδειγμα δηλαδή, ο λευκός θόρυβος λέγεται λευκός γιατί εμπερικλείει όλο το εύρος των ηχητικών συχνοτήτων όπως αντίστοιχα το λευκό χρώμα εμπεριέχει όλο το εύρος της ακτινοβολίας του φάσματος των χρωμάτων.

### 2.1.2 Τεχνικά Ζητήματα

Τα drones αυτά έγιναν μέσω του φασματικού αλγορίθμου του προγράμματος Paul’s Extreme Time Stretch (Xenakios 2010).  Όπως αναγράφεται και στο αντίστοιχο site από το οποίο κατέβασα αυτό το φασματικό stretching engine η χρήση του γίνεται κυρίως για ριζικές αλλαγές στον ήχο όσον αφορά το stretching. Λόγω του ότι αυτό το stretching engine χρησιμοποιεί τον προαναφερθέντα αλγόριθμο μπορούν να επιτευχθούν ακραίες μορφές stretching χωρίς να χάσει ο ήχος την ποιότητα του και να ακούγεται το ανάλογο αποτέλεσμα που επιφέρει το stretching στον ήχο όταν αυτό γίνεται μέσα σε άλλα DAWs.

Συνεπώς, επέλεξα να δω τις μετατοπίσεις των χρωμάτων του θορύβου εάν αυτές στρετσαριστούν στον χρόνο. Τα ηχητικά παραδείγματα του βίντεο δεν ξεπερνούν τα 17 δεύτερα το καθένα από αυτά και το stretching που επέλεξα να κάνω στον εκάστοτε ήχο προσπάθησα να γίνει όσο το δυνατό πιο ακραίο γίνεται στο χρόνο. Έτσι, επέλεξα να στρετσάρω τον μπλε θόρυβο για 17 λεπτά, τον καφέ θόρυβο για 1 ώρα και 31 λεπτά, τον γκρι θόρυβο για 3 ώρες και 14 λεπτά, τον ροζ θόρυβο για 4 ώρες και 15 λεπτά, τον μωβ θόρυβο για 6 ώρες και 4 λεπτά, και τέλος τον λευκό θόρυβο για 1 ώρα. Στην εξαγωγή αυτών των ηχητικών στρετσαρισμένων ήχων πέρα από τον προφανή πειραματισμό με την παράμετρο του χρόνου πειραματίστηκα επιπλέον και με την παράμετρο της συχνότητας δειγματοληψίας του κάθε δείγματος.

Σαν αποτέλεσμα, πήρα ήχους και δεν θυμίζουν σε τίποτα σχεδόν θόρυβο, αλλά θα έλεγε κανείς πως θυμίζουν κύματα θάλασσας. Η εξαγωγή των ήχων αυτών αποτέλεσε το εναρκτήριο έναυσμα για την τελική μου εργασία για την οποία θα αναφερθώ εκτενέστερα σε επόμενο κεφάλαιο. (βλ. Κεφάλαιο 2.4)

Link: https://drive.google.com/drive/folders/1kprlz-4EKtLUYrZpX8hHamdIuDaCOIdy?usp=sharing

## Εργασία “Το Δάσος”
### 2.2.1 Θεωρητικό Υπόβαθρο

Για την εργασία αυτή σκοπό είχα να φτιάξω μία σύνθεση η οποία αποτελεί ένα ηχοτοπίο ρεαλιστικού χαρακτήρα του οποίου το άκουσμα μας παραπέμπει σε μία περιπλάνηση μέσα στο δάσος.

Ο τίτλος του έργου είναι τέτοιος που θα έλεγε κανείς πως αποτελεί προγραμματικό έργο (Scruton 2001)  και προετοιμάζει τον ακροατή για τις προσδοκίες που πρέπει να έχει.

### 2.2.2 Τεχνικά Ζητήματα

Για την σύνθεση του έργου αυτού χρησιμοποιήθηκαν διάφοροι ήχοι δάσους τους οποίους του βρήκα online μέσω των εξής ηλεκτρονικών πλατφορμών:

1.	https://freesound.org/
2.	https://www.adobe.com/products/audition/offers/AdobeAuditionDLCSFX.html
3.	https://drive.google.com/drive/folders/1f1EdFwH4WPXrh0gReSx5Qj9b0CFZN96W

Στην σύνθεση αυτή, η οποία είναι 16 λεπτά, γίνεται ένα ηχητικό ταξίδι στο περιβάλλον του δάσους. Ο ακροατής μπορεί να εντρυφήσει στο ταξίδι αυτό ακούγοντας το κομμάτι και να φανταστεί τον εαυτό του πως είναι σε ένα οδοιπορικό στο δάσος. Στην ουσία το project είναι διαρθρωμένο έτσι ώστε ο ακροατής να γίνεται ταυτόχρονα και ο πρωταγωνιστής. Για να προσδοθεί η ανάλογη ρεαλιστικότατα στο project αυτό, η όποια επεξεργασία των ηχητικών samples έγινε με αρκετά φειδωλό τρόπο. Επιπλέον, για να επιτευχθεί ο στόχος να γίνει ο εκάστοτε ακροατής πρωταγωνιστής του project, καθ’ όλη την διάρκεια του έργου υπάρχουν αρκετοί βηματισμοί σε διάφορα σημεία οι οποίοι προσδίδουν το αίσθημα της “βιωματικότητας”.

Το κομμάτι αυτό χωρίζεται σε 3 επιμέρους ενότητες. Στην πρώτη ενότητα, ο ακροατής/πρωταγωνιστής διεισδύει στο κόσμο του δάσους, περιπλανιέται, και αφουγκράζεται το ηχοτοπίο. Στην δεύτερη ενότητα, γίνεται σταδιακά αισθητό το στοιχείο του αέρα το οποίο κορυφώνεται σε μία καταιγίδα. Το κελάϊδισμα των πουλιών ακούγεται από μια απόσταση και ο ακροατής/πρωταγωνιστής τρέχει να προφυλαχτεί από την επερχόμενη καταιγίδα. Τέλος, αφού κοπάσει η καταιγίδα ξαναέρχεται στο προσκήνιο το κελάϊδισμα των πουλιών και ο ακροατής/πρωταγωνιστής ξεκινάει εκ νέου μια εξερεύνηση στο δάσος η οποία τον οδηγεί σε ένα ποτάμι.  

Link: https://drive.google.com/file/d/1agS6rp-Az6_ov9miu21Ya4xadtnRaajX/view?usp=sharing

## 2.3 Εργασία Ηχητικής Επένδυσης “Symmetry”
### 2.3.1 Θεωρητικό Υπόβαθρο

Στόχος της εργασίας αυτής ήταν η ηχητική επένδυση του βίντεο το οποίο βρίσκεται στο παρακάτω link:

https://opencourses.ionio.gr/modules/document/index.php?course=DMS258&openDir=/5fcfb5992yjb

Στην ουσία, λόγω του ότι το βίντεο αποτελεί ένα έργο fixed media, η σύνθεση αυτή έρχεται να ενορχηστρώσει κατάλληλα το βίντεο έτσι ώστε να ενισχύσει τα δρώμενα της εικόνας. Λόγω του περιεχομένου του βίντεο το όνομα που του έδωσα αντικατοπτρίζει το περιεχόμενό του, και εξ’ αυτού του γεγονότος προέκυψε το όνομα της σύνθεσης “Symmetry”.

### 2.3.2 Τεχνικά Ζητήματα

Για την σύνθεση του έργου αυτού χρησιμοποίησα προηχογραφήμενους ήχους από την εξής ηλεκτρονική πλατφόρμα:  https://www.zapsplat.com/

Όλα τα επιμέρους samples που χρησιμοποιήθηκαν για την σύνθεση αυτή προήλθαν από ήχους φυσικών και ηλεκτρονικών μουσικών οργάνων. Έτσι λοιπόν, μετά από κατάλληλη επεξεργασία τόσο με φίλτρα όσο και με την παράμετρο του χρόνου (stretching) προέκυψαν 3 βασικά layers στην σύνθεση αυτή. Το πρώτο layer, που αποτελεί την βάση του project, είναι ένας ήχος τσέλου και βιολιού που έχουν στρετσαριστεί στον χρόνο έτσι ώστε να γίνουν ένα drone. Το δεύτερο layer αποτελείται από ήχους βιολιού, βιόλας, πνευστών οργάνων και διαφόρων synths και χτίζουν το αρμονικό υπόβαθρο της σύνθεσης. Εν ολίγοις, θα λέγαμε πως το πρώτο και το δεύτερο layer κτίζουν το background της σύνθεσης στο οποίο πάνω έρχεται να επενδύσει το τρίτο και τελευταίο layer. Το τρίτο, λοιπόν, layer αποτελείται από διάφορους κρουστούς μεταλλικούς ήχους, από ήχους βιολιού, ήχους ηλεκτρισμού καθώς και από ήχους του αέρα οι οποίοι συνοδεύουν κατάλληλα την εικόνα και τα δρώμενα της. Θα λέγαμε, δηλαδή, πως το τρίτο layer είναι αυτό που έχει άμεση σχέση με την εικόνα και συνεπώς έχει τον πρωταγωνιστικό ρόλο. Για τους ήχους του τρίτου layer έχει γίνει και ανάλογο Panning έτσι ώστε να συμβαδίζει η κίνηση της εικόνας με τον ακουστικό χώρο.   

Link: https://drive.google.com/file/d/1CUqSuzmmJHXmpWiAewCLe32Wxqrx8MSD/view?usp=sharing

## 2.4 Τελική Εργασία “Memories of the Sea”
### 2.4.1 Θεωρητικό Υπόβαθρο

Για την εργασία αυτή σκοπό είχα να φτιάξω μία σύνθεση η οποία αποτελεί ένα ηχοτοπίο ατμοσφαιρικού χαρακτήρα του οποίου το άκουσμα μας παραπέμπει σε μία αναπόληση αναμνήσεων από την θάλασσα.

Ο τίτλος του έργου είναι τέτοιος που θα έλεγε κανείς πως αποτελεί προγραμματικό έργο (Νταλχάους 2001) και προετοιμάζει τον ακροατή για τις προσδοκίες που πρέπει να έχει.

### 2.4.2 Τεχνικά Ζητήματα

Για την σύνθεση του έργου αυτού χρησιμοποίησα προηχογραφήμενους ήχους από την εξής ηλεκτρονική πλατφόρμα:  https://www.zapsplat.com/ και από την ηλεκτρονική πλατφόρμα του https://freesound.org/, καθώς και ήχους που προέκυψαν από την πρώτη εργασία που αφορούσε την κατασκευή των drones. (βλ. Κεφάλαιο 2.1)

Όπως αναφέρθηκε παραπάνω σε προηγούμενο κεφάλαιο, το στρετσάρισμα των ήχων των διαφόρων “χρωμάτων” του θορύβου έγινε με σκοπό να φανούν οι διαφορετικές εναλλαγές στις αντιστοιχίες των χρωμάτων του θορύβου πειράζοντας τες στην παράμετρο του χρόνου λχ. ο λευκός θόρυβος να μετατραπεί με stretching σε ροζ θόρυβο κ.ο.κ. Αντ’ αυτού, το αποτέλεσμα που πήρα από την διαδικασία του εκτεταμένου στρετσαρίσματος των ηχητικών samples είναι ήχοι οι οποίοι προσομοιάζουν τα κύματα της θάλασσας.   

Λόγω αυτού, δημιουργήθηκε η πρώτη ανάγκη να συντεθεί μία κατάλληλη σύνθεση που να εμπερικλείει αυτούς του ήχους. Επιπρόσθετα, σαν απόρροια της δεύτερης εργασίας αυτού του μαθήματος που αφορούσε την σύνθεση ενός ηχοτοπίου που αφορά το δάσος, ήθελα σαν τελική εργασία να συνθέσω ένα ατμοσφαιρικό ηχοτοπίο που αφορά την θάλασσα.

Το έργο αυτό αφορά τις αναμνήσεις από την θάλασσα, αναμνήσεις συγκεχυμένες μεταξύ τους, θολές και θορυβώδεις. Το έργο αυτό χωρίζεται σε 3 μεγάλες ενότητες. Στην πρώτη ενότητα, γίνεται η εμφάνιση του ρεαλιστικού τοπίου της θάλασσας. Από το δεύτερο κιόλας λεπτό, το ρεαλιστικό τοπίο της θάλασσας σιγά σιγά ενισχύετε από διάφορους υποθαλάσσιους ήχους και από το τέταρτο λεπτό και εξής μπαίνουμε ξεκάθαρα στην δεύτερη ενότητα όπου σταδιακά μπαίνει ο θόρυβος στο τοπίο. Κύματα της θάλασσας περιπλέκονται με “κύματα” θορύβου, με τα samples δηλαδή που δημιουργήθηκαν από την πρώτη εργασία αυτού του μαθήματος, και η κορύφωση του έργου συμβαίνει στο όγδοο λεπτό του έργου όπου κυριαρχεί ξεκάθαρα ο θόρυβος και υπάρχουν πολύ αχνά στοιχεία από το ρεαλιστικό ηχοτοπίο της θάλασσας. Τέλος, από το δέκατο λεπτό και εξής εμφανίζονται διάφορες φωνές, αχνές και χαμένες στον κυκεώνα των κυμάτων της θάλασσας και του θορύβου. Το έργο κλείνει ξεκάθαρα με την εμφάνιση των φωνών δύο πρεσβύτερων, του Ρομπέρτο Μπενίτο και της συζύγου του Πούρι, κατοίκων της πόλης Barceloneta όπου διηγούνται τις αναμνήσεις τους από 58 χρόνια νωρίτερα, τότε που το νερό έσπασε τον κυματοθραύστη της Barceloneta φέρνοντας την θάλασσα στα σπίτια τους. Το ηχητικό αυτό απόσπασμα της συνέντευξής τους καταγράφηκε στο πλαίσιο των δραστηριοτήτων Memoria Sonoria του έργου Barceloneta Sonora (Barcelonetasonora 2013).

Για το έργο αυτό δημιουργήθηκε ένα βίντεο το οποίο έρχεται να ενισχύσει τα δρώμενα του ήχου και να προσδώσει με τον αφαιρετικό του χαρακτήρα ένα είδος οπτικοποίησης των αχνών μορφών των αναμνήσεων. Το βίντεο αυτό με την χρήση visuals έρχεται να συμπληρώσει, να ολοκληρώσει το κεντρικό νόημα του έργου “Memories of the Sea”. Η δημιουργία αυτού του βίντεο έγινε από την Χριστιάνα Παπακώστα.

Link: https://drive.google.com/drive/folders/1ztGzT3334T-VCDCrjKAuoa_TByRSHosZ?usp=sharing

# Επίλογος
## Επίλογος

Στο υπόμνημα αυτό γίνεται περιγραφή και ανάλυση των προσδοκιών του συνθέτη ως προς τις εργασίες/συνθέσεις καθώς και ανάλυση μερικών συνθετικών τρόπων χρήσης των κατασκευαστικών στοιχείων που χρησιμοποιήθηκαν τόσο σε μακροδομικό όσο και σε μικροδομικό επίπεδο.

Κύριο ρόλο κατά την σύνθεση αυτών των εργασιών/συνθέσεων αποτέλεσαν οι διάφορες οπτικές και φιλοσοφικές εξωμουσικές ιδέες που αναφέρονται αναλυτικότερα σε παραπάνω κεφάλαια.

Φυσικά, πρέπει να σημειωθεί πως τα εναύσματα αυτά των εξωμουσικών σκέψεων δεν είναι δεσμευτικά ως προς τον ακροατή. H χρήση των εκάστοτε εξωμουσικών ιδεών δεν έγινε με σκοπό να προφυλάξει τον ακροατή από μία λανθασμένη ποιητική ερμηνεία του έργου, όπως προσπάθησε ο Franz Liszt με την εισαγωγή του προγράμματος στα συμφωνικά του ποιήματα (Urlich 1995).  Εάν και οι προαναφερθείσες εργασίες/συνθέσεις θεωρώ πως αποτελούν κάλλιστα έργα προγραμματικής μουσικής, ο χαρακτηρισμός αυτός οφείλεται μάλλον στο γεγονός πως οι εξωμουσικές ιδέες αυτές συντέλεσαν καθοριστικό ρόλο τόσο στην σύλληψη της ιδέας των εργασιών/συνθέσεων όσο και στην σύνθεσή των. Ο κάθε ακροατής, συνεπώς, έχει το δικαίωμα να δημιουργήσει τις δικές του εικόνες και συναισθήματα ακούγοντας τα παραπάνω έργα χωρίς να ασπάζεται τις εκάστοτε εξωμουσικές ιδέα που αποτέλεσαν το εναρκτήριο έναυσμα για την σύνθεσή των.   

Είναι γνωστό πως κάθε συνθέτης αναζητεί το προσωπικό του στυλ, το οποίο προσεγγίζει κάθε φορά με την σύνθεση ενός καινούριου έργου. Κατά την σύνθεση αυτών των εργασιών/συνθέσεων, μελέτησα εις βάθος έργα συνθετών ηλεκτροακουστικής μουσικής καθώς επίσης και τις τεχνικές  σύνθεσης και ενορχήστρωσης όπως και τα μουσικά ρεύματα τα οποία χαρακτήριζαν τα έργα τους. Η μελέτη των έργων αυτών καθώς και των μουσικών ρευμάτων συνέβαλαν στην διαμόρφωση της συνθετικής μου σκέψης όπως επίσης αποτέλεσαν καθοριστικό παράγοντα στην διαμόρφωση και διαχείριση του εκάστοτε ηχητικού υλικού του έργου.  

Η υλοποίηση των παραπάνω εργασιών/συνθέσεων πιστεύω πως αντικατοπτρίζει όλα τα στοιχεία και τα εφόδια που αποκόμισα από την παρακολούθηση του μαθήματος του ηχητικού σχεδιασμού του ΔΠΜΣ “Τέχνες και Τεχνολογίες του Ήχου” του Ιονίου Πανεπιστημίου.

Τέλος, κρίνω σκόπιμο πως πρέπει να ευχαριστήσω πέρα από τον επιβλέποντα καθηγητή μου Απόστολο Λουφόπουλο, όλο το διδακτικό προσωπικό του διατμηματικού μεταπτυχιακού αυτού, διότι μέσω των προσφερόμενων μαθημάτων του οδηγού σπουδών κατέστη εφικτό το παραπάνω υπόμνημα τόσο στην διαμόρφωσή του σε συνθετικό, αναλυτικό όσο και φιλοσοφικό και ερευνητικό επίπεδο.   

Επιπρόσθετα, ευχαριστώ τις φίλες μου,  Χριστίνα Ράπτη και Χριστιάνα Παπακώστα για τις ουσιαστικές παρατηρήσεις και υποδείξεις τους, που συνέβαλαν στη βελτίωση του παρόν υπομνήματος, καθώς και στις συζητήσεις μας, περί τέχνης και φιλοσοφίας. Ιδιαίτερες ευχαριστίες απονέμω στην δεύτερη, καθώς η τελική εργασία του παρόν μαθήματος δεν θα ήταν εφικτή χωρίς την συμβολή της.

# Βιβλιογραφία
## Βιβλιογραφία

1.	Νταλχάους, Καρλ. “Αισθητική Της Μουσικής”, Ελληνική γλώσσα ed., Στάχυ , Αθήνα, 2000.
2.	Γκρίφιθς, Πολ. “Μοντέρνα Μουσική”, Μετάφραση: Μαρία Κωστίου, Επιμέλεια: Απόστολος Κώτσιος, Σ.Ι. Ζαχαρόπουλος, Αθήνα 1993
3.	Urlich Michels, Άτλας της Μουσικής, Τόμος ΙΙ “Από το Μπαρόκ μέχρι σήμερα”, Eκδοτικός οίκος: Φίλιππος Νάκας. Αθήνα  1995
4.	Barcelonetasonora. “Sound Memories - Beach, Water, Breakwater, Canyons.Wav.” Freesound, Barcelonetasonora. 21 May 2013. Date of access 14 Mar. 2021. https://freesound.org/people/barcelonetasonora/sounds/188843/
5.	“Ionio Open EClass.” Ionio Open EClass. Date of access 14 Mar. 2021. https://opencourses.ionio.gr/modules/document/index.php?course=DMS258&openDir=/5fcfb5992yjb
6.	“Freesound.” Freesound. Date of access 13 Mar. 2021. https://freesound.org/
7.	“PaulStretch.” Xenakios’s Blog, Word Press. Date of access 14 Mar. 2021. https://xenakios.wordpress.com/paulxstretch-plugin/
8.	“Adobe Audition Sound Effects.” Adobe. Date of access 14 Mar. 2021, www.adobe.com/products/audition/offers/AdobeAuditionDLCSFX.html
9.	Loufopoulos, Apostolos. “Forest Samples.” Google Drive, 12 Oct. 2014, https://drive.google.com/drive/folders/1f1EdFwH4WPXrh0gReSx5Qj9b0CFZN96W
10.	The Oxford Music Dictonary:
     i.	Scruton, Roger. "Programme music.", Grove Music Online. 2001. Oxford University Press. Date of access 28 Mar. 2020, https://www.oxfordmusiconline.com/grovemusic/view/10.1093/gmo/9781561592630.001.0001/omo-9781561592630-e-0000022394
     ii.	Hegarty, Paul. "Noise.", Grove Music Online.  May 25, 2016. Oxford University Press. Date of access 30 Mar. 2020, https://www.oxfordmusiconline.com/grovemusic/view/10.1093/gmo/9781561592630.001.0001/omo-9781561592630-e-1002292545
