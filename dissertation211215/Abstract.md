# Πρόταση Ανάληψης Διπλωματικής Εργασίας Σοφίας Εμμανουηλίδου

## <u> Θεματική </u>

Ο ρόλος της ηλεκτροακουσρτικής μουσικής σε συνδυασμό με άλλα μέσα: ο ήχος ως μέσο μία συνολικής καλλιτεχνικής δομής σε συνδυασμό με την εικόνα/οπτικοποίηση.

## <u> Αντικείμενο – Στόχος </u>
Στην διπλωματική αυτή με την προαναφερθείσα θεματική θα αναλυθούν εκτενώς ηλεκτροακουστικά έργα τα οποία χαρακτηρίζονται ως έργα πολυμέσων (ήχου και εικόνας) διαφόρων συνθετών και έπειτα θα εξεταστούν τα έργα του φακέλου της φοιτήτριας Σοφίας Εμμανουηλίδου. Θα γίνει μία εξέταση αυτών των έργων ως προς τη συνολική δομή τους, ως έργα πολυμέσων δηλαδή, όσο και ως προς την εκάστοτε παράμετρο που τα απαρτίζουν. Θα αναλυθούν, δηλαδή, εκτενώς η παράμετρος του ήχου και η παράμετρος της εικόνας ξεχωριστά καθώς και σαν συνολική δομή. Με την εξέταση αυτή θα διασαφινιστεί η σχέση που έχει η εικόνα με τον ήχο καθώς και ο ήχος με την εικόνα και πως αυτές οι παράμετροι αλληλεπιδρούν και μετουσιώνονται σε μία συνολική δομή σε έργα πολυμέσων (ήχου και εικόνας).

## <u> Στόχος – Ερευνητικά Ερωτήματα </u>

Στην παρούσα εργασία θα αναλυθούν ηλεκτροακουστικά έργα του φακέλου μου με σκοπό να τεκμηριώσω την αλληλεπίδραση/απαράμιλλη σχέση μεταξύ του ήχου και της εικόνας σε μουσικά έργα πολυμέσων (εικόνας και ήχου) τόσο μορφολογικά όσο και αισθητικά. Με άλλα λόγια, στόχος είναι να τεκμηριώσω την συνολική σύμπραξη της ακουστικής και της οπτικής αίσθησης κατά την ακρόαση ενός έργου. Ιδιαίτερα, στόχος της εργασίας είναι να εξετάσει κατά πόσο αυτή η σύμπραξη συμβάλλει στην συνολική αντίληψη ενός μουσικού έργου συγκρίνοντας διαφορετικές περιπτώσεις οπτικοποιήσεων μεταξύ τους. Συγκρίνουμε έργα στα οποία η οπτικοποίηση γίνεται μέσω visuals, video art με κολλάζ εικόνων και στιγμιότυπων μικρών video, ηχητική επένδυση gameplay από videogame ή κινηματογραφική σκηνή, καταγραφή εικόνας κατά την εκτέλεση κώδικα σε live coding performance και, τέλος,  μέσω της μαγνητοσκόπησης μίας συμβατικής performance.

## <u> Μεθοδολογία </u>

<u>Έργα προς ανάλυση</u>

1. *Memories of the Sea*
2. *Life in Plastic*
3. *Earth Demise_ Room 42*
4. *Snowpiercer Season 2 Episode 6 finale*
5. *Apodomisis*
7. *Experimentation and Mantra*

Θα εξετάσω τα εξής έργα αναλύοντας τα παρακάτω στοιχεία/ερωτήματα:
Πώς διαμορφώνονται τα ιδιαίτερα χαρακτηριστικά του ήχου όταν συγκρίνονται ή συνδυάζονται με άλλα μέσα; Ποια τα κοινά χαρακτηριστικά των μέσων που χρησιμοποιήθηκαν; Ποια η γλώσσα της ηλεκτροακουστικής μουσικής και πως αυτή φιλτράρεται από την γλώσσα άλλων τεχνών/τεχνολογιών; Πώς διαφαίνεται η δυναμική μίας ηλεκτροακουστικής σύνθεσης σε συνδυασμό με άλλες τέχνες; Ποιες αλλαγές υπάρχουν εάν υπάρχουν στην μουσική όταν αυτή συνδυάζεται με ένα οπτικό μέσο;

## <u> Χρονοδιάγραμμα </u>

Δεκέμβριος 2021 – Ιούνιος 2022

<u> Επιβλέπων Καθηγητής και Μέλη Επιτροπής
Επιβλέπων Καθηγητής </u>: Απόστολος Λουφόπουλος

<u> Μέλη Επιτροπής </u>: Ιωάννης Ζάννος, Ανδρέας Μνιέστρης

Για την προαναφερθείσα διπλωματική εργασία πιστεύω πως ο πιο κατάλληλος καθηγητής για επίβλεψη δεν είναι άλλος από τον κ. *Απόστολο Λουφόπουλο*, του οποίου το ερευνητικό ενδιαφέρον βασίζεται κυρίως στην ηχητική επένδυση της εικόνας όπως επίσης και στον ηχητικό σχεδιασμό καθώς και στον συνδυασμό τους με την εικόνα/video. Τα μαθήματα του κ. Λουφόπουλου αποτέλεσαν μαθήματα/σταθμούς στην ακαδημαϊκή μου πορεία και με εξέλιξαν τόσο σε καλλιτεχνικό/αισθητικό όσο και σε φιλοσοφικό καθώς και τεχνικό επίπεδο. Επιπρόσθετα, η συνεργασία μαζί του ήταν άψογη στο πλαίσιο των μαθημάτων και η ανταπόκρισή του στα εκάστοτέ ερωτήματά μου άμεση. Λόγω των προαναφερθέντων, πιστεύω πως την επίβλεψη της διπλωματικής μου εργασίας θα πρέπει να την αναλάβει ο κ. Απόστολος Λουφόπουλος, του οποίου το ενδιαφέρον συγκλίνει με αυτό της θεματικής της διπλωματικής μου εργασίας.

Όσον αφορά τα μέλη της επιτροπής παρακολούθησης της διπλωματικής εργασίας αυτής, προτείνω τον κ. *Ιωάννη Ζάννο*, με τον οποίο είχα την τιμή να συνεργαστώ στο πλαίσιο της Ερευνητικής Εργασίας και του οποίου η βοήθεια ήταν πολύτιμη στην υλοποίηση του project της Ερευνητικής που αφορούσε τον μουσικό προγραμματισμό. Μέσω της τριβής αυτής με τον μουσικό προγραμματισμό είχα την ευκαιρία να έρθω σε επαφή και με το έργο του κ. Ζάννου το οποίο τον τελευταίο καιρό βασίζεται στο σχεδιασμό διαδραστικών ηχητικών περιβαλλόντων. Πιστεύω ακράδαντα πως οι παρατηρήσεις του κ. Ζάννου μπορούν να επηρεάσουν θετικά την σύνταξη της διπλωματικής αυτής, καθώς αυτή πραγματεύεται, έστω και σε ένα πιο φιλοσοφικό/αισθητικό επίπεδο, την διάδραση μεταξύ του ήχου και της εικόνας.

Τέλος, σαν δεύτερο μέλος της επιτροπής παρακολούθησης της διπλωματικής εργασίας δεν θα μπορούσα να προτείνω άλλον από τον πρόεδρο του μεταπτυχιακού προγράμματος αυτού, τον κ. *Ανδρέα Μνιέστρη*, του οποίου οι συμβουλές ήταν πολύτιμες καθ’ ολη την διάρκεια των μεταπτυχιακών σπουδών μου. Η άμεση ανταπόκριση στα εκάστοτε ερωτήματά μου καθώς και το ενδιαφέρον του για την θεματική της διπλωματικής μου εργασίας από τις αρχές του μεταπτυχιακού κύκλου αυτού όπως επίσης και η συνεχής αποστολή υλικού/επιστημονικών άρθρων σχετικά με την συναισθησία αποτέλεσε καθοριστικό παράγοντα στην συγκέντρωση υλικού και μου διεύρυνε τους επιστημονικούς μου ορίζοντες καθώς και τις πτυχές της έρευνάς μου. Χωρίς την πολύτιμη συμβολή του πιστεύω πως το ερευνητικό μου ενδιαφέρον δεν θα γνώριζε την άνθιση που έχει γνωρίσει τώρα.  
